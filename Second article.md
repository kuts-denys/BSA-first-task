# Ксеноморфологія — що таке Чужий і як він виглядає

Незабаром світ побачить фільм “Чужий: Заповіт”, котрий повинен пояснити все те, на що забив “Прометей” і розставити чимало крапок над “і” у всесвіті Чужих. Та ось, перед виходом нового фільму з цієї славної саги, я хотів би провести швидкий екскурс видами Чужого, які з’являлися на великому екрані.

## Коротко про основне

Щоб не витрачати купу часу на написання речей, котрі будуть повторюватись ще не раз, тут я розповім про кілька спільних рис для більшості варіацій Чужих.  Їхній зовнішній вигляд був змальований з робіт Ганса Ґіґера, котрий часто страждав від нічних жахіть та інших розладів сну, через що ми й отримали такі гротескні “біоінженерні” образи.

Загальний інтелектуальний розвиток чужих тримається на рівні земних приматів, тож навіть Королеви не можуть похизуватись рівнем інтелекту, хоча б наближеним до людського.

Щодо біології Ксеноморфів, то тут все набагато цікавіше. Загалом, це покриті дуже міцним екзоскелетом двометрові машини для вбивства вагою від 140 до 180 кілограмів. Замість крові у них тече концентрована молекулярна кислота, а кігті рвуть метал на клапті з дивовижною легкістю. Додатковою зброєю є ще й друга щелепа, що висуваючись з рота, може пробити все, від кісток і до броні Хижаків, та хвіст зі списоподібним кінцем, на котрий так зручно нанизувати ворогів. Оскільки очей як таких у Чужих немає, вони доволі успішно використовують для орієнтування в просторі ехолокацію, неначе кажани. Крім цього, вони мають дивовижну здатність до адаптації практично до будь-якого середовища, що робить їх практично ідеальною зброєю.

![xenomorph](http://playua.net/wp-content/uploads/2017/05/a61530491999de18c3f66dff5995a485.jpg)

## Класика

В даному розділі я розповім про ксеноморфів з класичної тетралогії.

Життєвий цикл класичного чужого починається доволі прозаїчно — з яйця. Та воно не надто звичайне, адже, по суті, це вже самодостатній живий організм, що має навіть доволі розвинуту систему чуттів, котра повинна повідомити Овоморфа про наближення потенційного носія для його вмісту. Варто зауважити, що  яйце може зберігати свій вміст в життєздатній формі протягом дуже тривалого часу, навіть декількох сотень років. За сприятливих умов воно розкривається, та біоелектричним імпульсом дає старт активному життю наступній ланці розвитку чужого — фейсхаґеру, або ж лицехапчикові.

Варто знати: За відсутності Королеви, Чужі можуть перетворити захоплених людей на живі інкубатори, щоби мати змогу збільшувати популяцію й утворювати вулик.

![ripley](http://playua.net/wp-content/uploads/2017/05/0b3bc2bab8e5862477e5a73dc4196394.jpg)

Лицехапчик — наступний етап розвитку ксеноморфа. Його поява на світ супроводжується стрибком, можливому завдяки хвосту, котрий працює як пружина. Якщо ж вхопити жертву одразу не вдалося, в нашого піддослідного є ще близько 120-ти годин, протягом котрих він може, користуючись вісьмома доволі сильними кінцівками, полювати на своїх жертв, при цьому надаючи перевагу атакам із засідки.

Цікавим є і сам спосіб “запліднення” лицехапчиком жертви. При нападі він обхоплює шию жертви хвостом і починає душити, при цьому “обіймає” голову лапами та через хобот в центральній частині тіла отримує доступ до нутрощів черепа жертви та вводить сильнодіючі заспокійливі та снодійні речовини. Варто зазначити, що смерть носія є небажаною, тож при цьому всьому лицехапчик завдяки спеціальним органам підтримує в жертві життєдіяльність, надаючи необхідну для дихання суміш. При цьому зняти його дуже важко, адже, як і в дорослої особини, його кров — це сильнодіюча молекулярна кислота, а кінцівки можуть спокійно здерти з жертви скальп. Але якщо носій все ж сконав, фейсхаґер може просто податись на пошуки нового кандидата. Цікавим також є те, що люди, впольовані безпосередньо лицехапчиком, зазвичай не пам’ятають, що з ними сталось, в той час як жертви, принесені їм до вулика чужих, прекрасно усвідомлюють, що з ними відбувається і просять про смерть.

Коротко про “запліднення” можна сказати ще те, що на відміну від поширеної думки лицехапчик не вводить в жертву ембріон Чужого. Насправді це ін’єкція ракових клітин, що закріплюючись у грудній клітині, формують Грудолома з тканин самої жертви. При цьому утворюється так звана “плацента”, що пронизує більшість внутрішніх органів жертви. А далі вже все залежить від джерела. В класичній тетралогії фільмів та деяких коміксах ембріон Чужого можна вилучити з носія хірургічним шляхом, при цьому зберігаючи життя обом. В деяких матеріалах навіть є набір для невідкладного видалення ксеноморфів. В той же час в інших варіаціях це абсолютно неможливо, адже при варіанті з плацентою вона вбиває жертву навіть після видалення ембріону через витягування ресурсів з тіла і поступове відмирання внутрішніх органів.

![baby-xenomorph](http://playua.net/wp-content/uploads/2017/05/60b7f9611a7a188156437fa124c03a2c.jpg)

Втім, повернімося до основної теми. Наступним у переліку йде Грудолом. Це оте саме дитятко Чужого, що так гарно пробивається через жертву у фонтані крові. Основна роль грудолома на цьому етапі — вижити і рости. Цікаво, що грудолом Бігуна, або ж розвідника — форми чужого, що з’являється при інфікуванні тварин (як-от собаки в третьому фільмі) — з’являється на світ вже цілком розвиненим.

Далі вже йдуть дорослі форми ксеноморфів, котрі помітно відрізняються одна від одної через різні виконувані функції та через кастову систему.

Бігун — порівняно невелика форма ксеноморфа, що доволі швидко пересувається на чотирьох кінцівках. Через це її також називають Розвідником, адже саме цю функцію вона й виконує у вулику. Зустрічається в третій частині тетралогії фільмів та ряді інших творів всесвіту Чужих.

Дрон (Робітник) — стандартна варіація ксеноморфа, що з’являється при інфікуванні людей. Як видно з назви, вони будують вулик чужих та підтримують його. Також посильно виконують функції інших каст до їх появи та можуть з часом в них еволюціонувати. Зустрічаються у всіх фільмах та ряді інших творів всесвіту Чужих.

Воїн — наступна каста в ієрархії. Від Дрона відрізняється ребристою головою та дещо більшими розмірами. Вони — мисливці та захисники вулика, що беззаперечно виконують команди згори. Інтелект мають дещо розвинутіший, ніж в Дронів, та все ж здебільшого також покладаються на інстинкти. Зустрічаються у другій та четвертій частинах квадрології та ряді інших творів всесвіту Чужих.

![glorious-creature](http://playua.net/wp-content/uploads/2017/05/2e53060799a45ba15a95a560af1e38a7.jpg)

Преторіанець — елітний воїн раси чужих. За розмірами він майже рівний королеві, а також має великий щит на голові, що нагадує корону. Має доволі розвинений інтелект, через що є дуже небезпечним. Зазвичай преторіанці, або ж Королівська варта, охороняють залу Королеви чи інші важливі точки вулика чужих. Є два способи їх появи. Перший показаний в режисерській версії Чужого 3, де вони є недорозвиненими королевами і з’являються після запліднення людини “королівським” лицехапчиком. Другий полягає в тому, що Королева обирає воїна, котрий з тих чи інших причин їй подобається і дає йому зелене світло на подальший розвиток. При цьому, йому бажано якнайшвидше покинути вулик, адже в процесі перетворення виділяються феромони, що змушують решту мешканців вулика “заздрити” та провокують їх на агресію в бік майбутнього Преторіанця. Додатковим бонусом є те, що під час самостійного життя поза межами спільноти чужих кандидат повинен виживати самостійно і тому повертається до рідного вулика з багажем корисних знань та навичок. Зустрічається в режисерській версії Чужого 3 та ряді інших творів всесвіту Чужих.

Королева — вінець кінематографічної еволюції ксеноморфа. Є найбільшою серед чужих за розміром, при цьому має характерний великий щит на голові, що нагадує своєрідну корону. Має доволі розвинений інтелект і в змозі зрозуміти певні дії інших істот (як-от погрозу Ріплі спалити кладку яєць) та адекватно на них реагувати. Як і належить королеві, вона дає життя решті рою. Сидячи в найбезпечнішому місці вулика, вона закріплюється за допомогою трутнів та відрощує “пуповину”, що дозволяє відкладати яйця в промислових масштабах. В раз необхідності може легко звільнитись та  дати всім відчути силу розгніваної матері, адже фізичні характеристики роблять її найнебезпечнішим представником своєї раси.

Цікавий факт: Королева, що виросла з ембріона, котрого витягли з Ріплі 8 в Чужому 4 отримала здатність народжувати як люди, за рахунок того, що в ній гени чужих були змішані з людськими.

![skull](http://playua.net/wp-content/uploads/2017/05/f5366424867811ad587870013b94b93b.jpg)

Ріплі 8 — головна героїня Чужого 4, клон оригінальної Ріплі, що живе за 200 років після подій першого фільму. Цікаво те, що клонували її зі зразка тканин оригіналу, зараженого “Королівським” лицехапчиком, в результаті чого її ДНК є мішаниною з людини та ксеноморфа. Має кислотну кров, підвищену регенерацію та адаптвиність.

Новонароджений, також відомий як Alien Sapien — поріддя королеви чужих, отриманої з Ріплі 8. Фізично є більш схожим на людей, має навіть обличчя, що здатне так-сяк відображати емоції, проте втратив хвіст і має не таку видовжену голову. Також відсутні дихальні трубки на спині. Як і Ріплі 8, його можна побачити в Чужому 4.

## Чужий проти хижака

Десь між оригінальною тетралогією та Прометеєм затесалась дилогія кросоверу всесвітів Чужих та Хижаків. Незважаючи на невеликий успіх цих картин, вони показали один цікавий підвид ксеноморфа, котрий розвивається при інфікуванні представників гордої раси Яуджа.

![alien-vs-predator](http://playua.net/wp-content/uploads/2017/05/048c8a1b77b64c9d0a75d6149e1015a7.jpg)

Чим же особливий Чужо-Хижак? Від Яуджа він отримав біьш пряму поставу, дреди та характерні мандибули. Також він мав доволі розвинений інтелект, на відміну від своїх родичів, котрі розвивались у людях. Ще однією цікавою особливістю Чужо-Хижака є можливість імплантувати жінкам одразу декілька ембріонів Чужих, котрі перетворюються на звичайних Грудоломів, хоча доречніше було б назвати їх Череворозривачами, адже з’являються вони з живота, а не грудей.

## Походження Чужого в “Прометеї”

Це таки сталось! Рідлі матері його Скотт повернувся до свого дітища, і світ побачив “Прометей”, котрий загалом залишив більше питань, ніж відповідей. Якщо чесно, то скоріше за все Диякон в фільмі “Чужий: Заповіт” навіть не з’явиться, бо його доля вже давно описана в коміксах. Отож, у цьому розділі я спробую зібрати докупи факти і прояснити все те чортовиння, що відбувалося в “Прометеї”, щоб вам було простіше поринути в “Чужий: Заповіт”.

![david-fassbender](http://playua.net/wp-content/uploads/2017/04/b58f0404e19a2463fc621cd04a0c5f97.jpg)

Отож, Чужі, як виявляється, є наслідком застосуваня страшної біологічної зброї, котру Інженери, вони ж Космічні Жокеї, вони ж Мала’как, збирались використати, щоб знищити людей, а в результаті самі отримали на горіхи.

В “Прометеї”, по суті, було не так то й багато ксеноморфних організмів, тому я  докину сюди ще декілька варіантів з ранніх напрацювань сценарію.

Ксеноморф Білуга, або ж Чужий Головея — прототип Чужого зі сценарію фільму “Чужий: Інженери”, що з часом перетворився в  Прометей. Має дихальні  трубки на спині та гостроверху голову, хвіст відсутній.

Трилобіт — прото-лицехапчик, вирізаний з Елізабет Шоу, котра отримала його у наслідок вагітності від особи враженої Чорною Рідиною. Так, все аж так складно.
Октолицехапчик — лицехап Чужого Головея з сценарію фільму “Чужий: Інженери”.

Hammerpede — змієподібний різновид Ксеноморфа довжиною близько метра, що може спричинити швидку та агресивну мутацію жертви.

Жертва Hammerpede’а — інфікована вищезгаданою істотою мутована людина.

Диякон — вершина еволюції ксеноморфів у фільмі “Прометей”. Має подвійну щелепу та гостроверху голову. Дихальні трубки на спині та хвіст, як і доволі типовий для Чужих наліт біоінженерності, в дизайні відсутні. Цікавою є його доля після подій фільму, адже після відбуття головних героїв він, фактично, залишився сам на планетоїді ЛВ223. Його подальша доля розкрита в серії коміксів “Вогонь та камінь”, події якого відбуваються за 126 років після подій фільму. З нього можна довідатись, що скоріше за все Диякон дістався до принесеної Девідом на  Прометей чорної рідини та мутував до розмірів гори, поглинув уламки “Прометея” та навіть сприяв утворенню на планетоїді екосистеми.

## Чого чекати від “Чужий: Заповіт”?

У трейлерах нам вже встигли доволі ґрунтовно показати Ультраморфа, котрий скоріше за все і стане реальним предком Чужого. З’явиться він у результаті інфікування звичайним лицехапчиком Інженера. Оскільки Космічні Жокеї значно більші за людей, то й Ультраморф буде значно більшим за його нащадків. Його зріст сягатиме 4,5 метри, при цьому він матиме видовжені кінцівки та хвіст.

Це все, що нам зараз відомо, та я більш ніж впевнений, що “Чужий: Заповіт” приховує в собі ще більше цікавого.


### Секція для коментарів

**Kuts Denys**: 
> Крута стаття! Після неї аж захотілося передивитися всі фільми зі всесвіту Чужих. Не дивлячись на те, що останій "Прометей" був не дуже то й цікавим, але я все ж таки маю надію на те, що "Чужий: Заповіт" вийде кращим.